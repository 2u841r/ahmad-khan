---
title: গাজার যুদ্ধে ক্রাইসিসের পাঠ
date: '2024-04-21T03:05:55+00:00'
slug: 'গাজার-যুদ্ধে-ক্রাইসিসের-পাঠ'
source: 'https://t.me/unfazedbd/943'
channel: unfazedbd
category: সোশ্যাল ইস্যু
---

# গাজার যুদ্ধে ক্রাইসিসের পাঠ

গত সাড়ে ছয় মাস ধরে গাজার পরিস্থিতি কাছ থেকে অবজার্ভ করছি। এটি ছিলো জীবনের প্রথম কোনো যুদ্ধ কাছ থেকে দেখা। একইসাথে, পৃথিবীর সবচেয়ে ডকুমেন্টেড গণহত্যা।

এই অর্ধবছরে গাজার যুদ্ধ থেকে কী কী শিখলাম, এবং ওরকম কিছু আমাদের সাথে ঘটলে কী হতে পারে সে বিষয়ে কিছু কথা বলা যাক।

১) গাজা যুদ্ধের আগে মোটামুটি শাইনি ছিলো। টেকনলজির প্রায় সব ছিল। নিজস্ব ডেলিভারী অ্যাপ, ট্যাক্সি সার্ভিস। পাবলিক পরিবহন কম, ব্যাক্তিগত গাড়ী বেশী।

কিন্তু একটা জিনিস বুঝলাম, আমরা যতই নিজেরা এগিয়ে গেছি মনে করছি, গরু-ঘোড়া আমাদের যানবাহন হতে মাত্র এক সপ্তাহ দূরে আছে। কারণ আধুনিক যেসব যানবাহন, সেসবের তেল আর যন্ত্রাংশের জন্য বিরাট একটা স্থিতিশীল সাপ্লাই চেইন দরকার হয়। আপনার লাখ টাকা দামের বাইক মাত্র এক ঘন্টার বোম্বিংয়ে অকেজো হয়ে পড়বে। তেল নেই, চলার রাস্তা নষ্ট।

গাজায় দেখলাম (এখনও), অপেক্ষাকৃত গ্রামাঞ্চলে যারা ছিল, ঘোড়া আর গাধা নিয়ে তারা সবার আগে রাফায় যেতে পেরেছে। নভেম্বর-ডিসেম্বরের দিকে গাজা সিটির প্রায় ছয়লাখ মানুষ, তারা মোটামুটি অবস্থাসম্পন্ন। কিন্তু সালাহুদ্দিন রোড নষ্ট হবার পরে গাড়ীগুলো একরকম অচল। যাদের গাধা ছিলো তারা বিরাট সংখ্যক মানুষ আর মালামাল বহন করতে পেরেছে। তেল লাগবে না, রাস্তা ভাঙ্গা হলেও সমস্যা নেই, কেবল ঘাস আর পানি হলেই চলবে।

২) গাজার সবচেয়ে নৃশংসতম ঘটনাগুলো ঘটেছে হাঁসপাতালগুলোতে। কিন্তু আপনি হাঁসপাতালগুলোর দিকে দেখলে বুঝবেন, সেগুলো বাংলাদেশের তুলনায় অনেক উন্নত। গাজায় আমাদের চেয়ে তুলনামূলক দেড়গুণ ডাক্তার বেশী। যে কারণে বহুবার মনে হয়েছে চিকিৎসাব্যবস্থা এই বোধহয় ভেঙ্গে পড়লো। কিন্তু তাও টিকে রয়েছে। বাংলাদেশে একেকটা গণরোগ সামাল দিতেই যে কাহিল অবস্থা হয় তাতে জনসংখ্যার বিশ ভাগের একভাগ আহত আর হাঁসপাতালগুলোতে ওরকম অপারেশন চললে এক মাসও টিকবে না, মানুষ বিনা চিকিৎসায় মারা যাবে।

আমাদের এক রানা প্লাজায় উদ্ধারের মত ক্যাপাসিটি ছিলো না। গাজায় কয়েক হাজার বিল্ডিংয়ের নিচে মানুষ আটকা পড়েছে। যদিও এখনো বহু মানুষ নিখোজ, তবু তাদের উদ্ধার তৎপরতা, সরঞ্জাম আর সিভিল ডিফেন্স কর্মীদের তৎপরতা ইম্প্রেসিভ।

আমাদের একমাত্র অ্যাডভান্টেজ হলো ঔষধ ইন্ডাস্ট্রি।

৩) আমাদের দেশের জনগন অনেক মিডিয়োকোর, শৃঙ্গখলা আর পরিচ্ছন্নতার বোধ অনেক অনেক কম। টিসিবির ট্রাকগুলোতে যেমন মারামারি লাগে, ভাবুন ফিলিস্তিনের মত হলে কী হবে? সোজা দাঙ্গা লাগবে।

গাজায় কেবল মাঝে দুয়েকটা ঘটনা ছাড়া তেমন কিছু দেখা যায়নি, এখন অবস্থা আরো ভালো, কাড়াকাড়ি করছে না কেউ।

এই ছয় মাসে একটা লুটের ঘটনা শুনিনি। বরং ইস্রায়েলি সেনাদেরই দেখলাম ফিলিস্তিনিদের ফাঁকা বাড়ীঘর থেকে টাকা আর গয়না চুরি করতে

৪) গাজার যে জিনিসটা কোনভাবেই বুঝতে পারছিলাম না সেটা হলো খাবার পানি। বাংলাদেশের মানুষ, কয়েকশ ফুট খুড়লেই খাবার পানি, ইভেন নদী-পুকুরের পানিও ফিল্টার করে খাওয়া যায়। গাজায় তো সেরকম নয়। ওখানে মাত্র এক লাখ লোকের পানি খাবার ব্যবস্থা ছিল, যদিও প্লান্টগুলো ইসরাইল নষ্ট করে দিয়েছে। ফলে খাবার শেষে এক ঢোক পানির মানে হলো সেটা মিশরের কোন প্লান্টে সেটা পরিশোধিত হবে, কাস্টম পার হতে পারলে প্রায় তিন দফা হাতবদল শেষে হাতে পৌছাবে।

খাওয়ার পানি বাদে যেখানে সেমি-নিরাপদ পানি লাগে যেমন গোসল, কাপড়-ধোয়া, স্যানিটেশন। পশ্চিম দিকের বাসিন্দাদের অনেকে সমুদ্রে অজু-গোসল করেন। কিন্তু অন্যান্য জায়গাতে দুই লিটারের মিনারেল ওয়াটারের বোতল দিয়েও অজু করতে দেখেছি।

বাংলাদেশের বিরাট একটা নেয়ামত এই খাবার জল।

৫) গাজার বিদ্যুৎ ব্যবস্থা ও ক্যাবল ইন্টারনেট ভেঙ্গে পড়েছিলো সেই শুরুতেই। উত্তরে এখনও কারেন্ট আছে কিনা জানা নেই। আমরা যেসব ছবি-ভিডিও দেখতে পাই তার প্রায় শতভাগ মোবাইল ইন্টারনেটের মাধ্যমে। কিছু আছে ই-সিম, আর রাফাতে অনেকেই মিশরীয় সিম ব্যবহার করে।

৬) ফাইনালি, গাজা নিয়ে এত সংবাদ দেখে যদি আপনি ভেবে থাকেন, আমাদের সাথে এমন কিছু ঘটলেও দুনিয়া এরকম করবে - আপনি ভুল ভাবছেন। আমরা পৃথিবীর অনেক অগুরুত্বপূর্ণ দেশ - ফিলিস্তিনের সাথে তুলনাই চলে না। ফিলিস্তিন নিয়ে এই কয়েদিনে যে কত জায়াগায় কতভাবে মানুষ কাজ করছে, ভাবা যায় না। লবিং প্রতিষ্ঠান, বিশ্ববিদ্যালয়, মিডিয়া, ব্যবসা প্রতিষ্ঠান - ইভেন বয়কট নিয়েও ১০টার মত সঙ্গঠন কাজ করছে। আমাদের সাথে অমন কিছু হলে এর ছিটেফোঁটা দূরে থাক, মানুষ জানতেই পারবে না কী হচ্ছে।

এখানে গাজার পরিস্থিতি হলে কী ঘটবে দেখতে চান? সুদানের দিকে তাকান। গাজার মত একই সময়ে সেখানে প্রায় ১২ হাজার মানুষ নিহত হয়েছে। জানতেন না, তাই না? এক্সাক্টলি।

প্রবাসী সুদানেরও ছিল। এসব গরীব দেশের মানুষেরা সাধারণতঃ বিদেশে যায় জীবিকার তাকিদে। তাই তারা ফিলিস্তিনিদের মত অ্যাক্টিভিজম করবে তা মোটেও বাস্তবসম্মত চিন্তা নয়।

সামনের কোনো পোস্টে লিখবো প্রতিরোধ আন্দোলন নিয়ে এই কয়দিনে কী জানলাম তা নিয়ে।

গাজার যুদ্ধে আপনি কী কী শিখলেন? কমেন্ট করে জানান। তেমন হলে পোস্ট করে দেওয়া হবে।

\_\_\_\_\_\_\_\_\_\_

আহমাদ খান