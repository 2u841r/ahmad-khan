---
title: জুলাই ইন্টারনেট ব্লাকআউট
date: '2024-07-23T15:40:15+00:00'
slug: '55'
source: 'https://t.me/akwritings/55'
channel: akwritings
category: জুলাই অভ্যুত্থান
---
বাংলাদেশে থাকা সবাই আশা করি ইন্টারনেটবিহীন একটা লাইফস্টাইলের অভিজ্ঞতা পেয়ে গেছেন। মাত্র কয়েক মাস আগেও যা বহুদূরের ব্যপার, কন্সপাইরেসী থিওরী কিংবা বাড়াবাড়ি মনে হচ্ছিলো তা কেমন সত্যি হয়ে উঠলো।

সত্যি বলতে, ইন্টারনেট বন্ধের শংকা করে লিখেছিলাম বটে, কিন্তু আমি নিজেও ভাবতে পারিনি কোটি কোটি মানুষ কেবল এক দিনের ব্যবধানে সেই ২০০৯-২০১০ সালের দুনিয়ায় ফেরত যাবে।

একটু ভালো করে ভেবে দেখলে বুঝতে পারবেন, এটাই কী হওয়ার ছিলো না? একে তো বাংলাদেশের প্রচন্ড কেন্দ্রীভূত ইন্টারনেট ডিস্ট্রিবিউশন ব্যবস্থা, এক মহাখালীতে কারেন্ট চলে গেলে সরকার লাগবে না, এমনিই সারাদেশ বিচ্ছিন্ন হয়ে পড়বে।

দ্বিতীয়তঃ ক্ষমতাসীনদের জন্য এটা ছাড়া কোন উপায়ও তো ছিলো না। নতুন প্রজন্ম ইন্টারনেট বাদে কিভাবে যোগাযোগ করতে হয় তা একেবারেই জানে না। ইন্টারনেট নেই মানে তারাও নেই। তাই এই অস্ত্র এত কার্যকরভাবে কাজ করেছে।

ইরান, পাকিস্তানসহ আফ্রিকা ও সাউথ আমেরিকার নানা দেশে এরকম টুপ করে সারাদেশের ইন্টারনেট বন্ধ করে দেওয়া আনকমন ঘটনা।

একসাথে ১৮০ মিলিয়ন মানুষের দেশে ইন্টারনেট বন্ধের অভিজ্ঞতা আমাদের প্রথমবার হলো। তবে আপনিও নিশ্চিত জানেন, এটা মোটেও শেষবার নয়। সামনে আবারও ঘটতে যাচ্ছে।

যাইহোক, আপনার নিজের অভিজ্ঞতা তো হয়ে গেলো। ইন্টারনেট আমরা মূলত যেসব কারণে ব্যবহার করি ---- সার্ভিস, যোগাযোগ, বিনোদন ও সংবাদ জানার জন্য।

\- অফলাইনে থাকাকালীন এরকমটা নিশ্চিত ফিল করেছেন - ঈশ! ওই ফাইলটা নামিয়ে রাখলে ভালো হতো। আপনি নিজেই বুঝে গেছেন আপনার কী কী দরকার।

\- তবে এবারের আউটেজে যেমন শর্ট-টার্ম বিচ্ছিন্নতা ফিল করেছেন, আপনাকে তার চেয়ে আরেকটু বেশী ভাবতে হবে। মানে, এবার যেমন ভেবেছেন, এই তো দুই-তিন দিন পর খুলে দেবে। মনে রাখবেন, পরেরবার কিন্তু আরো লম্বা সময়ের জন্য বন্ধ থাকতে পারে। তাই আপনাকে শর্ট ও লং টার্ম - দুটোর জন্যই প্রস্তুতি নিতে হবে।

\*\*\* তরুণেরা অ্যাক্টিভিজম বা আন্দোলনের জন্য পুরোপুরি ইন্টারনেটের উপর নির্ভরশীল। কিন্তু মনে রাখতে হবে, বুড়োদের পরিচালিত পুরোনো রাজনৈতিক দল যেমন - আওয়ামী লীগ, বিএনপি-জামায়াত তারা কিন্তু ইন্টারনেট ছাড়াই লাখ লাখ লোক জড়ো করতে সক্ষম। ইন্টারনেট যখন ছিলো না বা কেবল টুজি ছিলো, তখনও তারা এটা বহুবার করেছে।

\*\*\* আপনি যেমন কলম্বিয়া থেকে আমদানী করতে হয় এমন কোনো খাবারকে প্রধান খাবার বানাবেন না, বরং আপনার মাটিতে হয়, আপনার আয়ত্ত্বে আছে এরকম কিছুকেই প্রধান খাবার বানাবেন। তেমনি উচিত হবে না ইন্টারনেটের মত কিছুকে আপনার প্রধান যোগাযোগের মাধ্যম বানানো। কারণ এটি আপনার নিয়ন্ত্রণে নেই।

\*\*\* বাজারে যখন কোনো কিছুর ঘাটতি দেখা যায় তখন মানুষ কী করে? কোনো দুরের মার্কেটে যায়, বেশী পয়সা দেয়, গোপনে কালোবাজারীর কাছ থেকে কেনে। কিন্তু এবারের ইন্টারনেট শাটডাউনে কী হলো? কোথাও সুযোগ ছিল না। গ্রামের মাঠের পাশে বসে টিকটক দেখা ছেলেটা যেমন নেট পায়নি, তেমনি গুলশানের মত বড়লোক পাড়ায়ও একই চিত্র ছিলো।

তবে এই ব্যবধানটা স্টারলিংক আসলে দেখা যেত। যাদের মাসে দশ হাজার টাকা বিল দেবার সামর্থ্য থাকত তারাই কেবল অনলাইনে থাকতো।
