---
title: এয়ার ডিফেন্স দরকার আমাদের
date: '2025-07-24T18:59:10+00:00'
slug: '250'
source: 'https://t.me/akwritings/250'
channel: akwritings
category: সমরাস্ত্র ও যুদ্ধকৌশল
---
এই বছরে ঘটে যাওয়া দুটো মেজর কনফ্লিক্ট এর পর বিশ্বজুড়ে প্রতিরক্ষা ব্যবস্থাগত আচরণে একটা বড় ধরনের পরিবর্তন এসেছে। বিশেষ করে পাকিস্তান-ভারত যুদ্ধ এবং ইসরাইল-ইরান যুদ্ধ, এই দুটো কনফ্লিক্ট এর পর নানা দেশের প্রতিরক্ষা ব্যবস্থাগুলোতে কিছু মৌলিক পরিবর্তন দেখা যাচ্ছে। অবজারভেশনে মূলত তিন ধরনের বিষয়ের দেখা পেলামঃ

১। কিছু দেশ যারা এর আগে সেইভাবে এয়ার ডিফেন্স সিস্টেম নিয়ে অত সিরিয়াস ছিল না, তারা নিজেরাই দেশে নিজস্ব এয়ার ডিফেন্স সিস্টেম গড়ার কাজে হাত দিয়েছে। এশিয়াতে সবচেয়ে বড় উদাহরণ হল ভিয়েতনাম ও ইন্দোনেশিয়া। ইউরোপে জর্জিয়া।

২। এই শ্রেণীর দেশগুলো তাদের বর্তমান এয়ার ডিফেন্স ইন্ডাস্ট্রি বা সক্ষমতাকে বিগত দুটি কনফ্লিক্ট বিবেচনায় নিয়ে নতুন করে সাজাচ্ছে। উদাহরণঃ গ্রিস। আবার কিছু দেশ ফ্রেঞ্চ রাফালের মুখ থুবড়ে পড়া দেখে আগের ডিল পুনর্বিবেচনা করছে।

৩। সর্বশেষ দেশগুলো যেগুলোতে নির্বাচন আসছে সামনে, রাজনৈতিক নেতারা তাদের নির্বাচনী ইশতেহারে এয়ার ডিফেন্স সিস্টেমের কথা যোগ করছে। উদাহরণঃ কানাডা।

পুরো দুনিয়া এয়ার ডিফেন্স নিয়ে কতটা সিরিয়াস হয়ে উঠেছে তা বোঝার জন্য একটা উদাহরণ দিই। আজ থেকে গত কয়েক বছরে আপনি যদি গ্রিস দেশটা নিয়ে কোনো নিউজ পড়ে থাকেন তাহলে নিশ্চিত সেটা তাদের অর্থনৈতিক বিপর্যয় নিয়ে। দেশটা অলমোস্ট দেউলিয়া হয়ে গিয়েছিলো, ৬০% লোক বেকার হয়ে পড়েছিলো। গ্রামেগঞ্জে মানুষ বিনিময় প্রথায় ফেরত গিয়েছিলো। ন্যাশনাল মিউজিয়ামের জিনিসগুলো পর্যন্ত নিলামে তোলা হয়েছিলো।

সেই গ্রিস আজকে কি করছে জানেন? তারা এবার নিজেদের এয়ার ডিফেন্স সিস্টেম বানাচ্ছে। প্রায় ৩০ বিলিয়ন ডলার বাজেট। এই বছর খরচ করবে ৩.০৫ বিলিয়ন ডলার (আমাদের সামরিক বাজেট এবার ৩.৩৪ বিলিয়ন ডলার)।

একটা আকাশ প্রতিরক্ষা ব্যবস্থা একদিনে গড়ে ওঠে না। অনেক কিছু জড়িত এর সাথে, বাজেটই সব না। এটা টেকনোলজির সর্বোচ্চ পর্যায়। কোনো সক্ষম দেশ এমনিই দেবে না। আজকে গ্রিস যেমন মার্কিন প্যাট্রিয়ট কিনছে, সাথে আবার রাশিয়ান S-300ও রয়েছে।

যেটা বোঝাতে চাইলাম, এটা এমন একটা দেশ, তিনবেলা খাওয়ার ব্যবস্থা হয় নি কিন্তু এয়ার ডিফেন্সের ব্যবস্থা করছে। কারণ আপনি যদি জানেই না বাচেন, অন্য যেকোনো কিছু আপনার কী কাজে লাগবে?

বিপরীতে আমাদের দেশের অবস্থা বলার মত নয়। এমনিতে আমাদের আকাশ প্রতিরক্ষা বলে কিছু নেই। কিন্তু দেশ নতুন করে গড়বার সময় এলো, এটা ভেবে দেখতে গিয়েছিলাম আমাদের নেতারা কী ভাবছে এ ব্যাপারে।

ইন্টেরিমের ১২টা সংস্কার কমিশনের কোথাও এসবের উল্লেখ নেই। উলটো এই বছর সামরিক বাজেট কমিয়েছে।

বিএনপির ৩১ দফার ১৯ তম দফায় সামরিক বাহিনি নিয়ে বলা আছে। কিন্তু এয়ার ডিফেন্স নিয়ে কিছু বলা নেই।

জামায়াতের ৪১ দফার কোথাও এসবের উল্লেখ নেই।

এনসিপি ৫ই আগষ্ট ইশতেহার দেবে। কিন্তু এই ব্যপারে কিছু বলার সম্ভাবনা নেই।

পলিটিকাল পার্টিগুলো সেই ব্রিজ-কালভার্ট-আমলাচাটা থেকে বেরোতে পারলো না।

ইউনুসকে চেনে এরকম সবাই ইউনুসের ক্ষমতায় বসার বিরোধিতা করে আসছি শুরু থেকে। কিন্তু যারা ইউনুসকে চায় তাদের সবচেয়ে বড় আর্গুমেন্টটা ছিলো এরকম - 'ইউনুস আন্তর্জাতিকভাবে পরিচিত ব্যক্তি। সে থাকলে আমরা ইন্টারন্যাশণাল সুবিধাগুলো ভালো পাবো'

কী দেখলাম? পাসপোর্টের মান কমলো। আমেরিকা শুল্ক বসালো। লজ্জ্বা রাখি কোথায় - ভারত আর ভিয়েতনাম পর্যন্ত আমাদের চেয়ে ভালো ডিল করেছে। অনেকগুলো দেশের ভিসা বন্ধ। মানে জাস্ট বন্ধ।

ইউনুস একটা বোল্ড কোনো চুক্তির মাধ্যমে একটা রাডার, একটা শর্টরেঞ্জ মিসাইল পর্যন্ত আনতে পারেনি।

এই কথাগুলো যে ফ্যান্টাসি থেকে বলছি এমন না - আমাদের জান থাকা না থাকার প্রশ্ন। আমাদের চারপাশ ঘেরা শত্রু, তার নিজেদের বানানো হাইপারসনিক মিসাইল আছে। আমাদের ৩১টা ক্যান্টনমেন্ট আধাঘন্টায় শেষ করতে পারবে। আমাদের একেবারেই কিছু নেই - নাথিং।

আজকে অনেক ছোট ছোট দেশ দুর্বল আর্মি থাকা স্বত্বেও পাশের শক্তিগুলো থেকে নিরাপদ আছে কারণ জাতিসংঘের স্যাংশন। কিন্তু আমেরিকাসহ খোদ জাতিসংঘের ক্ষমতা যেভাবে কমছেই, তাতে একসময় বড় দেশগুলো এই বর্ডার রেসপেক্ট করা বন্ধ করে দেবে। ওইসময় শুধু ভারতই না, চীনও আমাদের জন্য অনেক বড় হুমকী হয়ে যাবে।

মাসল ফ্লেক্স না, শুধু আমাদের লোকেদের রক্ত যেন কম ঝরে - সেই ব্যাপারে ভাববে এরকম একজন নেতা পাওয়া গেলো না। কিন্তু এরকম লোক আমাদের দরকার - যার আসলেই কোনো দীর্ঘমেয়াদি প্লান আছে। প্রাণে বাঁচার জন্য।
