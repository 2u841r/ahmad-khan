---
title: সুদান ও বিউটি বায়াস
date: '2024-05-17T00:42:37+00:00'
slug: '992'
source: 'https://t.me/unfazedbd/992'
channel: unfazedbd
category: বিদেশী পলিটিক্স
---
ধরুন, দুটো বাচ্চা হারিয়ে গেছে। এদের মধ্যে একজন দেখতে এভারেজ বাঙ্গালী বাচ্চা, আরেকটা যাকে বলে 'কিউট' বাচ্চা। আপনি বলুন তো, এদের মধ্যে কার হারানো বিজ্ঞপ্তি ভাইরাল হবার সম্ভাবনা বেশী? অবশ্যই সেই কিউট বাচ্চাটার। বাংলাদেশের মত রেসিস্ট দেশে সেটা স্বাভাবিকের তুলনায় আরো বহুগুণ বেশী।

এই প্রসংগ আনার কারণ দুটো। একটা হচ্ছে সুদান, আরেকটা আমাদের দেশ।

সুদানে গত বছরের এপ্রিলে সংঘাত শুরু হয়েছে। প্রায় এক বছরের বেশী। ১৩,০০০+ মানুষ কেবল অফিশিয়াল হিসেবেই মারা গেছে। ছোট বড় কতগুলো যে গণহত্যা হয়েছে তার ঠিক নেই। কিন্তু সত্যি করে বলুন তো, আপনি এখন পর্যন্ত কতগুলো ফটো বা ভিডিও দেখেছেন? ভিডিও কিন্তু অনলাইনে আছে। কিন্তু অধিকাংশ লোক কেয়ার করে নি।

এখানে অনেকে বলতে পারে, সুদান গরীব দেশ বলে। এটা অবশ্য খানিকটা সঠিক। কারণ সেই জর্জ ফ্লয়েডের কথা মনে আছে? এক কালো লোকটার মৃত্যুতে পুরো আমেরিকায় দাঙ্গা লেগে গিয়েছিলো। অথচ আমেরিকা কী আফ্রিকাতে লাখো কালো মানুষ নিজের হাতে খুন করে নি? তখন এই বিক্ষোভকারীদের একজনও কোন কথা বলেনি। কারণ জর্জ ফ্লয়েড একটা ধনী দেশে জন্ম নিয়েছিলো।

গাজার পরে সবচেয়ে বড় গণহত্যা চলছে সুদানে। আমেরিকার লোকেরা তো নাহয় গরীব হবার কারণে আফ্রিকান কালোদের ব্যাপারে কেয়ার করে না। কিন্তু মুসলমানদের কী হয়েছে? তারা কেনো সুদান নিয়ে একেবারেই কথা বলছে না? সুদানে নিহতদের প্রায় সবাই মুসলিম। আবার সুদান টেকনিকালী ফিলস্তিনের চেয়ে ধনী, সাড়ে এগার গুণ বেশী জিডিপি।

গত কয়েক মাস খুঁজে ভৌগলিক অবস্থানের বাইরে আরেকটা জিনিস খুঁজে পেলাম। সেটা হলো, 'অ্যাট্রাকটিভনেস বায়াস'। এই বায়াস অনুযায়ী মানুষ একই পরিস্থিতিতে থাকা অপেক্ষাকৃত দেখতে সুন্দর মানুষটার প্রতি বেশী সহমর্মিতা দেখায়। এই ব্যপারে আমেরিকার একটা সরকারী গবেষণা আছে, পড়ে দেখতে পারেন, অনেক ইন্টারেস্টিং। একই কারণে পুরুষ ভিক্টিমের চাইতে নারী ভিক্টিমের প্রতি মানুষ বেশী দয়াশীল হয়ে থাকে।

অবশ্য পেপার ছাড়াও আপনি নিজেও বুঝতে পারবেন। ধরুন, বলা হলো, এই মেয়েটা যুদ্ধে তার পরিবার, ঘরবাড়ি সব হারিয়ে অসহায় হয়ে পড়েছে। কেউ কি তাকে বিয়ে করে এক নতুন জীবন দিতে চান?

তারপর জানানো হলো, মেয়েটা সুদানের। তার রেস্পন্স কেমন হবে?

পক্ষান্তরে যদি বলা হয়, মেয়েটা ফিলিস্তিনের- নিঃসন্দেহে সেক্ষেত্রে রেস্পন্স আগের চেয়ে অনেক ভালো হবে।

এখানেই আসে আমরা মানে বাংলাদেশীদের প্রসঙ্গ। দেখুন, আরবরা আমাদের চেয়ে অনেক লাইটস্কিনের। তার পরেও একটা একটা ফিলিস্তিনি রিফিউজির চাইতে একটা ইউক্রেনিয়ান রিফিউজির গুরুত্ব ইউরোপিয়ান শ্বেতাঙ্গদের কাছে অনেক বেশী।

এবার বিশ্বজুড়ে আজকে ফিলিস্তিনিদের পক্ষে যেই বিশাল পরিমাণ বিক্ষোভ হচ্ছে, আমাদের সাথে অমন হলে কী হবে?

একথা অবশ্যই সত্যি, ফিলিস্তিন পলিটিকালী আমাদের চেয়ে অনেক গুরুত্বপূর্ন। দুনিয়ার সবচেয়ে গুরুত্বপূর্ণ হওয়া সত্ত্বেও অধিকাংশ শ্বেতাঙ্গের কাছে তারা কেবলই 'বাঞ্চ অব ব্রাউন পিপল'। সেখানে আমরা তো নেইই একদম।

ফ্রেঞ্চ চলচ্চিত্র নির্মাতা ট্রুফট যেমন বলেছিলো, "আমি সেই সিনেমা দেখতে চাই না যেখানে মানুষ হাত দিয়ে খাবার খাচ্ছে" মানে আমাদের অঞ্চলের লোক।

বাংলাদেশ নিয়ে বাকি দুনিয়া এরকমই ধারণা করে। আমাদের এখানে যদি পাল পাল মানুষ মরা শুরু করে তাহলে তাদের কাছে সেটা হবে - "কিছু ব্রাউন গরীব আদমী মরছে, কে কেয়ার করে? বরং যে দুর্দশার লাইফ ওদের, মরেই বেঁচেছে"

এখানে এসবের মানে এই নয় যে, আমরা মরলে ইউরোপিয়রা গুরুত্ব দেবে না ভেবে কান্নাকাটি করছি।

বরং নিজেরা চেতনার গর্বে আসমান ছুয়ে ফেললেও বাকি দুনিয়ার কাছে আমরা কত অগুরুত্বপূর্ণ, কত অবহেলার যোগ্য।

বাকি রইল মুসলিম দুনিয়া। আনফরচুনেটলি, বাকিদের মতই মুসলমানদের মধ্যেও সেই বর্ণবাদ আর অজ্ঞানতা ঢুকে গেছে। সুদান রোজ তা চোখে আঙ্গুল দিয়ে দেখাচ্ছে। আমরা একটা সার্কেলে থাকি, যেখানে হয়ত সেইম মাইন্ডের লোক থাকার কারণে ধরে নিচ্ছি ফিলিস্তিনের ব্যপারটা সত্যিই যোগ্য গুরুত্ব পাচ্ছে। আপনি অবাক হয়ে যাবেন, তরুণদের মধ্যে একটা বিরাট অংশ জানেই না গাজায় আসলে কত ভয়াবহতা চলছে, দিব্যি কোক-পেপসি গিলে যাচ্ছে।

তাই বাংলাদেশে ওসব শুরু হলে? আমরা ভৌগলিকভাবে ফিলিস্তিনের মত গুরুত্বপূর্নও নই, আমাদের বাচ্চারা অতটা 'কিউট'ও নয়। তাই একাত্তরের মত আবার জমির আইল ধরে বাংলাদেশী শরণার্থির দল যেদিন মাইলের পর মাইল হাঁটবে, দূরের কোনো দেশে কোনো এক মুসলিম তরুণ তখন বাংলাদেশী মুসলিমের চাইতে প্রিমিয়ার লীগে তার দল হারা নিয়ে বেশী দুঃখিত থাকবে।

\_\_\_\_\_\_\_\_

আহমাদ খান

লিংকঃ আমেরিকার ন্যাশনাল লাইব্রেরী অব মেডিসিনের সেই গবেষণাপত্র- [https://www.ncbi.nlm.nih.gov/pmc/articles/PMC4561342/](https://www.ncbi.nlm.nih.gov/pmc/articles/PMC4561342/)
