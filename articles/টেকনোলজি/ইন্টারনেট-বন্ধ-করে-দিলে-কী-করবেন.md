---
title: ইন্টারনেট বন্ধ করে দিলে কী করবেন?
date: '2024-05-07T13:03:09+00:00'
slug: 'ইন্টারনেট-বন্ধ-করে-দিলে-কী-করবেন'
source: 'https://t.me/akwritings/34/https://t.me/akwritings/35/https://t.me/akwritings/36/https://t.me/akwritings/37'
channel: akwritings
category: টেকনোলজি
---

# ইন্টারনেট বন্ধ করে দিলে কী করবেন?

এই যে আপনি গুগল ড্রাইল থেকে ফাইল ওপেন করছেন, সব ঠিকমতই চলছে। হঠাত কারেন্ট চলে গিয়ে রাউটার অফ হলে আর কিছুই ওপেন হচ্ছে না। মাত্রই তো চোখের সামনে ছিলো, কোথায় গেছে? এ তো আর সেই পুরনো রেডিও নয় যে দুই -কবার থাপ্পড় দিলে আবার চলা শুরু করবে। ইন্টারনেট নেই মানে আপনার হাজার গুরুত্বপূর্ণ ফাইল বা অ্যাপ কোনোভাবেই ওপেন হবে না, কান্নাকাটি করেও লাভ নেই।

ঠিক এই মুহুর্তে ইন্টারনেট আপনার কাছে টিপ দিলেই বাতি জ্বলার মত হলেও, এর সাপ্লাই চেইন অনেক কমপ্লেক্স। এজন্য শুধু আপনার রিল দেখা ইন্টারনেট ঘরে আসার জন্য হলেও অনেক দিকের শর্ত পূরণ হতে হয়। সেই দেশে রাজনৈতিক আর সামরিক স্থীতিশীলতা লাগে, অর্থনৈতিক সামর্থ্যও লাগে। তাই ইন্টারনেটের বয়স ৫০ বছর হলেও আমাদের দেশে আমরা মোটামুটি স্টাবল ইন্টারনেট পেয়েছি হাতেগোনা কয়েক বছর হলো।

আপনি হয়ত আপনার দরকারী আর পছন্দের ফাইল জমাচ্ছেন ড্রাইভ বা টেলিগ্রামে, নিয়মিত অ্যাক্সেস করছেন, ভালোই চলছে। কিন্তু একটা ইন্টারনেট শাটডাউন হলে চোখের সামনে দেখা ফাইলটাই আর ওপেন হবে না, কেবল লোডিং অ্যানিমেশন দেখা যাবে।

কোনো সামরিক বা প্রাকৃতিক দুর্যোগ হলে সবার আগে ইন্টারনেটের মত লং সাপ্লাই চেইনের সার্ভিসগুলো সবার আগে ক্ষতিগ্রস্ত হয়। কিন্তু বিদ্যুতের বেলায় যেমন দুটো তার জুড়লে বা সোলার লাগালেই ঠিক হয়, ইন্টারনেট তেমন নয়। ইন্টারনেট একবার ভালোমত ক্ষতিগ্রস্ত হলে আবার আগের অবস্থায় ফিরতে তার আগে অনেক কিছু ঘটতে হবে।

এই লেখায় আমরা আলোচনা করেছি মুলতঃ চারটি ব্যাপারে। বাংলাদেশে আদৌ ইন্টারনেট বন্ধের সম্ভাবনা আছে কিনা, থাকলে তার মাত্রা কেমন হবে। তারপর পৃথিবীর অন্যান্য দেশগুলোতে যেখানে ইন্টারনেট আংশিক বা পুরোপুরি বন্ধ করে দেওয়া হয়েছে তারা কী করেছে। সবশেষে থাকবে ইন্টারনেট বন্ধের আগে ও পরে কী করবেন সেই ব্যাপারে আলোচনা।

শুরুর আগে বলে নিই, আমি নেটওয়ার্কিংয়ের ছাত্র নই, কেবল সাধারণ একজন ইন্টারনেট ইউজার। আপনার কাছে হয়ত কোন বেটার সলিউশন আছে, সেসব বলার অনুরোধ রইলো।

শুরু করা যাক?

**বাংলাদেশে ইন্টারনেট বন্ধের সম্ভাবনা কতটুকু?

**আচ্ছা আদৌ কী বাংলাদেশে ইন্টারনেট বন্ধ হতে পারে? নাকি আমরা খামাখা ভয় করছি?

কিছু পয়েন্ট দেখা যাকঃ

• অযোগ্য কর্মকর্তাঃ বাংলাদেশে ইন্টারনেট তদারকীর দায়িত্বে রয়েছেন তাদের যোগ্যতা ভালোরকমের প্রশ্নবিদ্ধ। আপনারা অনেকেই জানেন, বাংলাদেশ পৃথিবীর একমাত্র দেশ যেখানে অনলাইন ডোমেইন কিনতে হাতে দরখাস্ত লিখে আবেদন করতে হয়।

আমাদের দেশের কর্তাব্যক্তিরা টপাটপ সাইট বন্ধ করে দেয় আগেপিছে না ভেবেই। একবার তো ফায়ারবেস বন্ধ করে দিয়েছিল। বহু দেশী অ্যাপের ব্যবসা বন্ধ হতে বসেছিলো প্রায়। মিডিয়াম এবং রেডিট বাংলাদেশে দীর্ঘদিন বন্ধ ছিলো সম্পূর্ণ তাদের অজ্ঞতার কারণে। লোকাল আইএসপিগুলোর ক্যাশ সার্ভার নিয়ে মারাত্মক গ্যাঞ্জাম গেলো কিছুদিন।

ফলে সামনের যে কোনো ধরণের সংকটে যে তারা ইন্টারনেট পুরোপুরি বা আংশিকভাবে বন্ধ করে সমাধান খুজবেন না, তা কী করে বলা যায়?

• দুর্ঘটনাঃ ঢাকা মারাত্মকভাবে ভূমিকম্পের ঝুকিতে আছে। আর আমাদের ইন্টারনেটের নিয়ন্ত্রণ অবকাঠামো সবটাই প্রায় ঢাকাকেন্দ্রীক।

২০২৩ সালের ডিসেম্বরে খাজা টাওয়ারে আগুন লাগার পর কী হয়েছিলো মনে আছে? চিন্তা করুন, একটা ১৪ তলা বিল্ডিংয়ে আগুন লাগলে যদি পুরো দেশের অর্ধেক ইন্টারনেট বন্ধ হয়ে যায়, ফোনকল ড্রপ করতে শুরু করে, আরেকটু বড় স্কেলে ভেবে দেখুন। আমরা হয়ত এই স্থীতিশীল ইন্টারনেট থেকে নো-ইন্টারনেট সিচুয়েশনে যেতে মাত্র ঘন্টাখানেকের দুরত্বে আছি।

আর একবার এক্সিডেন্ট ঘটলে আপনার রিল দেখা ইন্টারনেট পেতে অনেক দেরী তো হবেই, সাথে অনেক কিছু ঘটা লাগবে।

• সরকারীভাবেঃ এটা তো আর বলতে হবে না। নানান উপলক্ষে যেভাবে ইন্টারনেটের গতি স্লো বা একেবারে নেই করে দেওয়া হয়, এটা অন্যতম বড় ঝুঁকি। আপনার রাজনৈতিক অবস্থান যাই হোক, আপনার এলাকায় নেট নেই মানে আপনিও ভুক্তভোগী।

আপনি হয়ত এত বড় দেশজুড়ে কিভাবে এটা ঘটতে পারে? ওয়েল, মধ্যপ্রাচ্য আর আফ্রিকার কিছু দেশে এটা ঘটেছে। সেসব কিছু এখানে ফলো করা হলে আপনি কিছুই করতে পারবেন না।

• আন্তর্জাতিকভাবেঃ আপনার ইন্টারনেট যেহেতু সাবমেরিন ক্যবলের উপর নির্ভরশীল তাই আপনি না চাইলেও হাজার কিলোমিটার দুরের ঘটা ঘটনা বা দুর্ঘটনার কারণে দেশের ইন্টারনেট বন্ধ হতে পারে। প্রায়ই শোনেন না, 'সমুদ্রের নিচের ক্যবল ঠিক করার কারণে দুই-একদিন দেশের ইন্টারনেট বাধাগ্রস্থ হতে পারে' - এটাকে কয়েক মাস বা স্থায়ী ভাবুন।

যেমন কিছুদিন আগে হুথিরা কিন্তু সমুদ্রের নিচের ক্যবল কেটে ফেলার হুমকি দিয়েছিলো।

• অন্যান্যঃ এক্সট্রিম সিচুয়েশন, যেমন যুদ্ধ। বাংলাদেশ কিন্তু দুটো নিউক্লিয়ার পাওয়ারের মাঝখানে অবস্থিত, ফলে এই অঞ্চলে যুদ্ধ লাগলে এটা অবশ্যই হট গ্রাউন্ড হয়ে উঠবে। অবশ্য তখন আপনি প্রাণ বাঁচানো নিয়েই ব্যস্ত থাকবেন, নেট ঘেঁটে সময় নষ্টের পরিস্থিতি থাকবে না।

---

**যেসব স্থানে ইন্টারনেট বন্ধ করা হয়েছিলো তারা কী কী করেছে?

**

এতক্ষণে হয়ত বুঝেছেন আমাদের এখানে ইন্টারনেট বন্ধ হবার সম্ভাবনা কতটুকু। সেরকম হলে কী করা উচিত তাই নিয়েই এই আর্টিকেল। তবে সেসবে ঢোকার আগে চলুন জেনে নিই দুনিয়াজুড়ে কয়েকটি স্থানের কথা, যেখানে ইন্টারনেট বন্ধ করা হয়েছিলো, তারা কী কী করেছে?

• কাশ্মীরঃ যুদ্ধ চলছে না - এরকম দেশগুলোর মধ্যে সবচেয়ে বেশীদিন ইন্টারনেট বন্ধ ছিলো ভারত অধিকৃত কাশ্মীরে। ২০১৯ সালের আগস্টে বন্ধ হয়ে টানা ৫৫২ দিন সেখানকার সবধরনের ইন্টারনেট বন্ধ ছিলো। বন্ধ বলতে কেবল ফেসবুক-ইউটিউব না, একেবারে সব। হাজার হাজার ব্যবসা রাতারাতি বন্ধ হয়ে গেলো, লোকাল অ্যাপের কোনো ব্যবহারই রইলো না। ওইসময় খবরে দেখেছিলাম, কাশ্মীরের ছেলেরা ৮০০ - ১০০০ কিলো ভ্রমণ করে পাঞ্জাব কিংবা হিমাচলে আসত কেবল একটা সরকারী চাকরীর আবেদন করতে।

তবে একটা জিনিস খুব ইন্টারেস্টিং ছিলো। ক্যাবল আর মোবাইল ইন্টারনেট বন্ধ করলেও ভারত টুজি ফোনকল চালু রেখেছিল। কাশ্মীরের লোকজন ওই টুজি ভয়েস নেটওয়ার্ক ফরোয়ার্ড করে ইন্টারনেট ইউজের এক উপায় বের করে। এজন্য তারা Your Freedom সহ কিছু অ্যাপ ইউজ করতো (যারা বাংলাদেশে ২০১২-১৩ সালের দিকে ফ্রি ইন্টারনেট ইউজ করেছেন তাদের এইসব অ্যাপ চেনার কথা)।

তবে ওই ইন্টারনেট খুবই স্লো ছিলো। ভিডিওর প্রশ্নই ওঠে না, কেবল কিছু ব্লগ আর ফেসবুক-টুইটার। ওই সময় How to use internet in kashmir লিখে সার্চ দিলে কিছু টিউটোরিয়াল পাওয়া যেত।

সুতরাং বোঝা গেলো, সব বন্ধ করে টুজি ভয়েস কল চালু রাখলেও একধরণের ইন্টারনেট ইউজ করা সম্ভব।

• কিউবাঃ কিউবাতে পাবলিক ইন্টারনেট তো বটেই, সরকারী টিভি ছাড়া আর কোনো চ্যানেলও চলে না। কিন্তু কিউবার লোকেরা এক ইউনিক সিস্টেম ইউজ করে। প্রতি সপ্তাহে যারা কিউবা থেকে ব্যবসা বা অন্য কোনো কারণে আমেরিকায় বেড়াতে যায় তাদের কাছে দেওয়া হয় পেন্ড্রাইভ। এরপর তারা ওই সপ্তাহে রিলিজ পাওয়া সিনেমা কিংবা টিভি শো লোড করে আনে। কিউবাতে আনার পর যখন মোট ১ টেরাবাইট ফাইল জমে যায় তখন তারা সেগুলো অনেকগুলো হার্ডডিস্কে কপি করে সারাদেশে সাপ্লাই দেয়। ভক্সের একটা রিপোর্ট আছে এই ব্যাপারে, দেখতে পারেন।

অনেকটা আমাদের দেশে যেমন মেমোরী লোডের দোকান গড়ে ঊঠেছিলো কয়েক বছর আগে, ওরকম। সন্দেহ নেই, ইন্টারনেট নিয়ে ঝামেলা হলে ওই ব্যবসা আবারও রাতারাতি জমজমাট হয়ে উঠবে।

• মিশরঃ ২০০৯ সালে হোসনি মোবারকবিরোধী বিক্ষোভের সময় সরকার ইন্টারনেট পুরোপুরি বন্ধ করে দেয়। তখন মিডিয়াতে বিক্ষোভকারীদের নামে নানান ভুয়া খবর ছড়ানো হচ্ছিল। বাইরের দুনিয়ার লোকেরা জানতেও পারছিলো না মিশরে প্রকৃতপক্ষে কী হচ্ছে।

সেইসময় মিশরের লোকজন আবার সেই আদিমযুগের ডায়ালআপ ইন্টারনেটের সাহায্য নেয়। ইউকের কিছু অ্যাক্টিভিস্ট কিছু টেলিফোন লাইন খুলে দেয়। প্রচন্ড ধীরগতির হলেও তা টুইট করার মত যথেষ্ট ছিল।

• হংকংঃ কয়েক বছর আগে চীন হংকংয়ের বিশেষ স্টাটাস তুলে নিলে বিক্ষোভ শুরু হয়। চীনা সরকার বহু জায়গায় ইন্টারনেট হয় বন্ধ করে দেয় কিংবা নজরদারী করে গ্রেফতার করতে থাকে।

তখন হংকংয়ের বিক্ষোভকারীরা সরকারের চোখ এড়িয়ে যোগাযোগের জন্য মেশ নেটওয়ার্ক ইউজ করা শুরু করে। মেশ হলো সেই নেটওয়ার্ক যেখানে কেন্দ্রীভুত নেটওয়ার্ক নেই (এটা ইন্টারনেটের সাথে কানেক্টেড না রাখলেও চলে)। তারা অপেক্ষাকৃত ছোট এরিয়াতে ব্লুটুথ এবং বড় এরিয়াতে ওয়াইফাই ইউজ করে নিজেদের মধ্যে চ্যাট করতো। তাদের মধ্যে সবচেয়ে জনপ্রিয় ছিলো 'ফায়ারচ্যাট' নামের একটি অ্যাপ।

ইন্টারনেট ছাড়া নিজেদের মধ্যে যোগাযোগের জন্য কিভাবে মেশ নেটওয়ার্ক ইউজ করতে হয় তা আর্টিকেলের শেষ দিকে আলোচনা করা হয়েছে।

**ইন্টারনেট বন্ধ করে দিলে কী করবেন?

**

ইন্টারনেট বন্ধ করে দেওয়ার পরে আসলে খুব বেশী কিছু করার নেই। তাই যা করার আগেই করে রাখতে হবে। এজন্য আপনার প্রয়োজন অনুযায়ী ফাইল ও অ্যাপ অফলাইনে নামিয়ে আখার কোন বিকল্প নেই।

নিচে কিছু জরুরী অফলাইন সমাধান দেওয়া হলো

১। Kiwix: ইন্টারনেট বন্ধের পুর্বপ্রস্তুতির জন্য যতগুলো প্রজেক্ট আছে তারমধ্যে কিউয়িক্স বেস্ট। এটির মাধ্যমে আপনি অফলাইনে উইকিপিডিয়া ভিজিট ও সার্চ করতে পারবেন।

প্রথমে আপনি .zim ফাইল নামিয়ে নেবেন যে ভাষার উইকিপিডিয়া চান তার। এরপর কিউয়িক্স অ্যাপ দিয়ে একদম অনলাইনের মতই উইকিপিডিয়া সার্চ করতে পারবেন। পিসি ও ফোন দুটোতেই হবে। ইংরেজী ভাষার টোটাল উইকিপিডিয়া ৪০ জিবির মত এবং বাংলা ভাষারটা ৩ জিবির আশেপাশে পেয়ে যাবেন।

ভালো খবর হলো, উইকিপিডিয়ার পাশাপাশি এখন এই প্রজেক্টে বহু সাইট যুক্ত হয়েছে। ফলে ইন্টারনেট না থাকলেও আপনার জরুরী সাইট ভিজিট করতে পারবেন।

এছাড়া আপনার যে সাইট প্রয়োজন সেটা লিস্টে না থাকলে আপনি নিজেই .zim ফাইল বানাতে পারবেন। এছাড়া httrack এর মত সফটওয়ার দিয়ে যেকোনো সাইট কপি করে রাখতে পারবেন অফলাইনে ভিজিট করার জন্য।

---

২। Project Gutenburg ও Anything LLM: প্রজেক্ট গুটেনবার্গ হলো একটা লাইব্রেরী প্রজেক্ট যেখানে আপনি বিভিন্ন বিষয়ে প্রায় ৭০,০০০ বই পাবেন। যা আবার অফলাইনে নামানোর সুযোগ আছে।

বাংলা ভাষায় এরকম কোনো প্রজেক্ট আছে কিনা আমার জানা নেই। তবে ১০,০০০ বই নিয়ে একটা লাইব্রেরী বানানোর ইচ্ছে আছে।

তবে লাইব্রেরীর সাথে আরো একটা জিনিস জানাতে চাই। সেটা হলো এআই এর ব্যবহার। দেখুন, হাজার হাজার বই, তার লাখ লাখ পৃষ্ঠা। এখন আপনার প্রয়োজনীয় বিষয় জানতে হলে আপনাকে সেই বই লাইন বাই লাইন পড়তে হবে। যা সময়সাপেক্ষ এবং অবাস্তব একটা ব্যাপার। এখানেই আসে Anything LLM। এই এআই দিয়ে আপনি যেকোনো পিডিএফ ফাইলের সামারি করতে পারবেন, ওই ফাইলে থাকা নির্দিষ্ট বিষয়ে জিজ্ঞেস করতে পারবেন, সাথে নতুন তথ্য দিয়ে অ্যানালাইসিস করতে পারবেন। আপনার পুরো দিনের কাজ কয়েক মিনিটে করে দিতে পারবে। চ্যাটজিপিটির মত, কিন্তু আপনি ইউজ করতে পারবেন ইন্টারনেট ছাড়াই।

৩। Openstreetmap (OSM): ম্যাপের প্রয়োজনীয়তা তো আর বলতে হবে না। কিন্তু ইন্টারনেট না থাকলে আপনার ম্যাপের অ্যাপ তো ওপেনই হবে না। হয়ত পুরোনো কিছু ক্যাশ মেমোরিতে থাকায় সেখানটা দেখতে পারবেন, কিন্তু নতুন জায়গায় তা কাজ করবে না যদি আপনার সেভ করা না থাকে। এজন্য সেরা বিকল্প হলো এই ওপেনম্যাপ। এখানে আপনি নির্দিষ্ট জায়গা ইভেন পুরো দেশেরও ম্যাপ সেভ করে রাখতে পারবেন ইন্টারনেট ছাড়া ইউজ করার জন্য।

৪। Plex, Jellyfin, Emby: আপনি যখন ইন্টারনেট শাটডাউনের প্রস্তুতি নেবেন তখন আপনার বহু ভিডিও ফাইল নামানো পড়বে। কিন্তু রেগুলার ফাইল ম্যানেজার দিয়ে হাজার হাজার ভিডিও ম্যানেজ করা কষ্টকর ব্যপার। এখানেই আসে প্লেক্স বা জেলিফিনের মত সফটওয়ার। আমি পার্সোনালি জেলিফিন পছন্দ করি। এই অ্যাপগুলোতে কেবল ভিডিও কোথায় রাখা আছে দেখিয়ে দিলেই ভিডিওর টাইটেল, থাম্বনেইল সহ নানান ডাটা ইউটিবের মত করে দেখাবে। আবার যদি আপনার কাছে NAS থাকে তাহলে খানিকটা নেটফ্লিক্সের মত বানিয়ে ফেলতে পারবেন, যা চলবে ইন্টারনেট ছাড়া।

এখানে আরেকটা ব্যপার শেয়ার করি। আমার বন্ধুর বাচ্চা মেয়েটা ফোন হাতে না দিলে খেতেই চায়না। ফোন বলতে শর্ট ভিডিও - টিকটক, রিলস। এখন অধিকাংশ সময় এমন সব ভিডিও আসে বাচ্চাদের উপযোগী মোটেও নয়। এটা সমাধানের জন্য প্লান করলাম, নিজেরা কিছু শর্ট ভিডিও নামিয়ে রাখবো একটা কম্পিউটারে। যেটা আবার বাড়ীর রাউটারের সাথে কানেক্টেড থাকবে। আর ফোনে থাকবে টিকটকের ক্লোন অ্যাপ, যেটা ইন্টারনেট ছাড়াই টিকটকের মত কাজ করবে। অ্যাপের নাম, আইকন, ইন্টারফেস টিকটকের মত হলেও ভিডিও যেগুলো চলবে তা আমাদের বেছে দেওয়া। এতে অন্ততঃ কিছু ক্ষতি থেকে বাঁচানো যাবে।

৫। ব্যক্তিগত ফাইলঃ আপনার ব্যাক্তিগত জরুরী ফাইল হেফাজতের দায়িত্ব আপনার। সার্টিফিকেট, আইডি কার্ড, বিয়ের কাবিননামা, জমির দলিল - এগুলো আপনি গুগল ড্রাইভে রেখে ভাবছেন ভালোই আছে। কিন্তু ইন্টারনেট যাওয়ামাত্র কী করবেন? এগুলোর কপি কি অন্য কেউ নিয়ে ঘুরে বেড়াচ্ছে?

যাইহোক, জরুরী ডাটার চুড়ান্ত সুরক্ষার জন্য এক্সপার্টরা ৩-২-১ পদ্ধত্বি ফলো করার পরামর্শ দেন।

এর মানে হলোঃ

৩ - আপনার ডাটার অন্ততঃ তিনটি কপি করবেন।

২ - অন্ততঃ দুটো ফরমাটে আর্কাইভ করবেন।

১ - কমপক্ষে এক কপি অফলাইনে রাখবেন - মেমোরী কার্ড, পেনড্রাইভ, হার্ডডিস্ক।

তবে ব্যাক্তিগত ডকুমেন্ট ছাড়াও আপনার দরকারী অ্যাপ বা সার্ভিস সংরক্ষণের ব্যবস্থা আপনাকেই করতে হবে। ধরুন আপনি খুবই বিশেষ এক অ্যাপ ইউজ করেন। যা হয়ত আপনার জেলাতেই আর কেউ করে না। ফলে কেউ আপনাকে ৫০০ অ্যাপের কালেকশন ধরিয়ে দিলেও লাভ নেই।

৬। লোকাল LLM: উপরে কিউয়িক্স প্রজেক্টের কথা বলেছি না? তার আধুনিক ভার্সন ভাবুন এটাকে। চ্যাটজিপিটি তো ইউজ করেছেন। এর মতই কিছু লার্জ ল্যাঙ্গুয়েজ মডেল আছে যেগুলোকে অফলাইনে চালানো যায় (যেমন মেটার Llma).

এর সুবিধা কী? অনেক। উইকিপিডিয়াতে এক সাথে একটা টপিকই পড়তে পারবেন। অনেক সময় কী লিখে সার্চ করতে হবে সেটাই জানা থাকে না। আবার দরকারী জিনিসটার জন্য বিশাল লম্বা আর্টিকেল পড়তে হয়। এর সবগুলোর সমাধান আছে এখানে।

আমার মত যারা দীর্ঘদিন ধরে ইন্টারনেট ব্লাকআউটের প্রস্ততি নিচ্ছে তাদের জন্য বলতে গেলে এই জিনিস নেয়ামত হয়ে এসেছে।

ধরুন আপনি আমেরিকার গত ১০০ বছরের সব প্রেসিডেন্টের নাম জানতে চান। এখন তো ইন্টারনেট আছে তাই টের পাচ্ছেন না, সার্চ দিলেই হাজির হচ্ছে। কিন্তু যখন ইন্টারনেট থাকবে না? পুরোনো মানে কিউয়িক্স মেথডে আপনাকে সব নিজে থেকে এক এক করে প্রেসিডেন্টের নাম খুজে বের করতে হতো। কিন্তু এই ধরনের মডেলগুলো আপনাকে এক মুহুর্তেই আপনার চাহিদামত উত্তর খুঁজে দেবে। এর সাথে আপনি সম্পূরক প্রশ্ন করতে পারবেন। যেমন, এই প্রেসিডেন্টদের মধ্যে কতজন হত্যার শিকার হয়েছেন? তাছাড়া আবার নতুন তথ্য আর কন্টেক্সট অ্যাড করেও প্রশ্ন করতে পারবেন।

---

অফলাইনে চলে গেলেও বলতে গেলে অর্ধেক ইন্টারনেট আপনার কাছে।

তবে অধিকাংশ LLM রান করতে গ্রাফিক্স কার্ড লাগে। অবশ্য কিছু মডেল অ্যান্ড্রয়েড ফোনেও চালানো যায়। এই ব্যপারে বিস্তারিত আর আপডেটের জন্য r/LocalLLaMA সাবরেডিট ভিজিট করতে পারেন।

**স্যাটেলাইট ইন্টারনেট কি সমাধান?**

অনেকের মত আমিও একসময় ভাবতাম, সরকার ইন্টারনেট বন্ধ করে দেয় তো দিক না, স্যাটেলাইট ইন্টারনেট ইউজ করবো। ওটা তো আর সরকার কন্ট্রোল করতে পারছে না।

কিন্তু বিস্তারিত জানার পর ভুল ভেঙ্গে গেলো। স্টারলিংকের আগে স্যাটেলাইট ইন্টারনেট প্রায় ব্যবহারের অনুপযোগী ছিলো। প্রায় লাখ টাকা খরচ আর নেট বিল হাজার হাজার টাকা, সাথে লেটেন্সি কয়েক সেকেন্ড।

ইলন মাস্ক স্টারলিংক আনার পর ভেবেছিলাম কাজের কাজ হয়েছে। ডেডিকেটেড স্যাটেলাইট, ২৫ মিলিসেকেন্ড লেটেন্সি আর স্পীডও অপটিক্যাল ফাইবারের কাছাকাছি। কিন্তু পরেই আবার আশাহত হতে হলো।

প্রথমত খরচ। স্টারলিংক ইন্সটল করতে প্রাথমিক খরচ প্রায় ৫৫ হাজার টাকা। মাসে নেটবিল মিনিমাম ১০ হাজার টাকা। দ্বিতীয়ত, বাংলাদেশ সরকার। ইতোমধ্যেই জানেন, স্টারলিংক বাংলাদেশে আসার জন্য তিন বার পারমিশন চেয়েছে। কিন্তু সরকার সাফ বলেছে নজরদারির সুযোগ না দিলে স্টারলিংক এখানে আসতে পারবে না। ফলে পরিস্থিতি যা ছিলো তাই।

তবে ছোট একটা সুযোগ আছে। 'আদারনেট' নামে একটা প্রজেক্ট আছে, যেটা দিয়ে ফ্রি স্যাটেলাইট ইন্টারনেট চালানো যায়। অসম্ভব রকমের স্লো। তবে সামনে একেবারেই নিরুপায় হয়ে পড়লে হইয়ত ইউজ করা যেতে পারে।

**যেসব ডিভাইস কালেক্ট করে রাখা উচিতঃ

**১। ট্যাবঃ ইমারজেন্সী ডিভাইস হিসেবে একটা ট্যাব রেখে দিতে পারেন। আগে ল্যাপটপের পরামর্শ দেওয়া হত। কিন্তু ট্যাব তার চেয়ে সহজ। এছাড়া ফোনের চেয়ে বড় ডিস্প্লে আর বড় ব্যাটারী থাকে। আপনার প্রয়োজনীয় যত অফলাইন ফাইল আর অ্যাপ এটাতে রেখে দিতে পারেন।

'Internet In A Box' নামে একটা প্রজেক্ট আছে যারা এটা নিয়ে কাজ করে থাকে।

২। হার্ডডিস্কঃ ডাটা অফলাইনে কোথায় রাখবো - এর উত্তর মেমোরী কার্ড, পেন্ড্রাইভ বা এসএসডি ড্রাইভ না। এখন পর্যন্ত সবচেয়ে নির্ভরযোগ্য স্টোরেজ অপশন হলো হার্ডডিস্ক।

হার্ডডিস্কের মধ্য ৪ টেরাবাইটেরটা কিনলে সবচেয়ে বেশী ভ্যালু-ফর-মানি পাবেন।

৩। নাস (Network Attached Storage): নাস হলো একটা কম্পিউটার যেটাতে অনেক স্টোরেজ থাকে এবং সেটা লোকাল রাউটারের সাথে কানেক্টেড থাকবে। ইন্টারনেট থাকলে দুনিয়ার যেকোনো জায়গা থেকে আর ইন্টারনেট না থাকলে আপনি ঐ রাউটারের কানেক্টেড হয়ে ফাইলগুলো অ্যাক্সেস করতে পারবেন।

নাসের জন্য আলাদা মেশিন পাওয়া যায়। কিন্তু প্রচুর দাম। তার সাথে আবার আলাদা করে হার্ডডিস্ক কিনতে হয়। তাই পুরোনো একটা কম্পিউটার দিয়ে নিজে বানিয়ে নেওয়াই বেটার হবে।

৪। মেশঃ মেশ রাউটারের সাথে অনেকেরই পরিচয় আছে, নিজের বাড়ি বা অফিসে একটা লোকাল নেটওয়ার্ক বানিয়ে নেওয়া যায়।

কিন্তু ধরুন, ৫০ কিলো দূরে আপনার আত্মীয় থাকে। ইন্টারনেট নেই, ফোন সিগন্যাল নেই, কিভাবে যোগাযোগ করবেন? এর সলিউশনের জন্য দুটো প্রজেক্টের নাম বলছিঃ Meshtashtic & LoRa

ইন্টারনেট শাটডাউন মোকাবেলায় এই ছিলো আমার আইডিয়া। আমি দরকারী লিংক একজায়গায় রেখে দেবো যা আপডেট করা হবে।

আপনার মাথায় কোনো আইডিয়া থাকলে অবশ্যই জানান।

পড়ার জন্য ধন্যবাদ।